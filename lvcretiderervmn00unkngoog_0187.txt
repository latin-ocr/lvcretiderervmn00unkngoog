DE RERVM NATVRA V

—at uariae crescunt pecudes armenta feraeque
nec crepitacillis opus est nec cuiquam adhibendast
almae nutricis blanda atque infracta loquela 230
nec uarias quaerunt uestes pro tempore caeli.
denique non armis opus est, non moenibus altis,
qui sua tutentur, quando omnibus omnia large
tellus ipsa parit naturaque daedala rerum.

Principio, quoniam terrai corpus et umor 235
aurarumque leues animae calidique uaporeS,
e quibus haec rerum consistere summa uidetur,
omnia. natiuo ac mortali corpore constant,

debet eodem omnis mundi natura putari.
QVOI PARS NATIVA SIT TOTVM NATIVVM ESSE

—quippe etenim quorum partis et membra uidemus 240
corpore natiuo ac mortalibus esse figuris,
haec eadem ferme mortalia cernimus esse
et natiua simul—quapropter maxima mundi
cum uideam membra ac partis consumpta regigni‚
scire licet caeli quoque item terraeque fuisse 245
principiale aliquod tempus clademque futuram.
Illud in his rebus ne corripuisse rearis
me mihi, quod terram atque ignem mortalia sumpsi
esse neque umorem dubitaui aurasque perire

atque eadem gigni rursusque augescere dixi, 250
DE TERRA

—principio pars terrai nonnulla, perusta
solibus adsiduis, multa pulsata pedum ui,
, pulueris exalat nebulam nubesque uolantis
quas ualidi toto dispergunt aere uenti.
pars etiam glebarum ad diluuiem reuocatur . 255
imbribus et ripas radentia flumina rodunt.

[1⁷2]

 

 

